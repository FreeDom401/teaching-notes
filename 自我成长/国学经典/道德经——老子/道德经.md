# 道德经

# 第一章

道可道，非恒道也。

名可名也，非恒名也。

无名，万物之始也；

有名，万物之母也。

故恒无欲也，以观其妙；

恒有欲也，以观其所噭。

两者同出，异名同谓。

玄之又玄，众妙之门。

# 第二章

天下皆知美之为美，恶已。

皆知善，此不善矣。

有无之相生也，

难易之相成也，

长短之相形也，

高下之相呈也，

音声之相和也，

前后之相随，恒也。

是以圣人居无为之事，行不言之教。

万物做而弗始，生而弗有，为而弗恃也，成功而弗居也。

夫唯弗居，是以弗去。

# 第三章

不上贤，使民不争；

不贵难得之货，使民不为盗；

不见可欲，使民不乱。

是以圣人之治也，虚其心，实其腹；弱其志，强其骨。

恒使民无知无欲也。

使夫知者不敢，弗为而已，则无不治矣。

# 第四章

道冲，而用之又弗盈也。

源呵，似万物之宗。

湛呵，似或存。

吾不知谁之子也，象帝之先。

# 第五章

天地不仁，以万物为刍狗；

圣人不仁，以百姓为刍狗。

天地之间，其犹橐龠欤？

虚而不屈，动而愈出。

多闻数穷，不若守于中。

# 第六章

浴神不死，是谓玄牝。

玄牝之门，是谓天地之根。

緜緜呵其若存，用之不勤。

# 第七章

天长地久。

天地之所以能长且久者，以其不自生也，故能长生。

是以圣人退起身而身先，外其身而身存。

不以其无私欤？故能成其私。

# 第八章

上善若水。

水善利万物，而又静居众人之所恶，故几于道。

居善地，心善渊，予善天，言善信，政善治，事善能，动善时。

夫唯不争，故无忧。

# 第九章

持而盈之，不若其已。

揣而锐之，不可长保也。

金玉盈室，莫之能守也。

富贵而骄，自遗咎也。

功成身退，天之道也。

# 第十章

载营魄抱一，能毋离乎？

抟（tuán）气致柔，能如婴儿乎？

修除玄监，能无疵乎？

爱民活国，能毋以治乎？

天门启合，能为雌乎？

明白四达，能毋以知乎？

生之、畜之，生而弗有，长而弗宰也。是谓玄德。

# 第十一章

三十辐同一毂，当其无，有车之用也；

埏埴而为器，当其无，有埴器之用也；

凿户牖，当其无，有室之用也；

故有之以为利，无之以为用。

# 第十二章

五色令人目盲；

五音令人耳聋；

五味令人口爽；

驰骋畋（tián）猎，使人心发狂；

难得之货，令人行妨。

是以圣人之治也，为腹不为目。

故去彼取此。

# 第十三章

宠辱若惊，贵大患若身。

何谓宠辱若惊？

宠之为下，得之若惊，失之若惊，是谓宠辱若惊。

吾所以有大患者，为吾有身也，及吾无身，有何患？

故贵为身于为天下，若可以托天下矣；

爱以身为天下，若可以寄天下矣。

# 第十四章

视之而弗见，名之曰微；

听之而弗闻，名之曰希；

捪（mín）之而弗得，名之曰夷。

三者不可致计，故混而为一。

一者，其上不皦，其下不昧，寻寻呵，不可名也，复归于无物。

是谓无状之状，无物之象，是谓沕（wù）望。

随而不见其后，迎而不见其首。

执今之道，以御今之有，能知古始，是谓道纪。

# 第十五章

古之善为道者，微妙玄达，深不可志。

夫唯不可志，故强为之容，曰：

豫呵，其若冬涉川。

犹呵，其若畏四邻；

俨呵，其若客；

涣呵，其若凌释；

敦呵，其若朴；

混呵，其若浊；

（旷呵，其若谷。）

浊而静之徐清，安以动之徐生。

保此道者不欲盈。

夫唯不欲盈，是以能蔽而不成。

# 第十六章

致虚极也，守静笃也。

万物并作，吾以观复也。

夫物芸芸，各复归于其根。

归根曰静，静曰复命。

复命曰常，知常明也。

不知常，妄。

妄作，凶。

知常容，

容乃公，

公乃王，

王乃天，

天乃道，

道乃久，

没身不殆。

# 第十七章

太上，下知有之；

其次，亲誉之；

其次，畏之；

其下，侮之。

信不足焉，有不信。

犹呵，其贵言也。

成功遂事，而百姓谓我自然。

## 第十八章

故大道废焉，有仁义；

智慧出焉，有大伪；

六亲不和焉，有孝慈；

邦家昏乱焉，有忠臣。